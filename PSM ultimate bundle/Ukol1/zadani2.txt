Dobrý den,

děkuji za odevzdání domácího úkolu.
V prvním příkladu jste při vytváření proměnné kategorie pracoval pouze s prvními pěti socioekonomickými statusy. Já měla na mysli vytvořit nový socioekonomický status s hodnotami 1 až 5, kde 1 bude pro původní hodnoty od 10 do 19, 2 bude pro původní hodnoty 20 až 29, atd. Pokud si vytvoříte novou proměnnou jinak, nevadí mi t, ale nutné je, aby měla 5 různých hodnot (5 kategorií) a aby byl zachován počet všech pozorování (Vaším postupem jste použil pouze 467 hodnot z původních 2287). Pokud dále zamítnete normalitu, pak byste měl pro porovnání skupin použít Kruskal-Wallisův test, který zavoláte příkazem kruskal.test. Příkaz oneway.test počítá analýzu rozptylu pro normálně rozdělená data s různými rozptyly. Do příkladu, prosím, doplňte ještě test shody rozptylů, např. Bartlettův test. Kruskal-Wallisův test porovnává střední hodnoty (to samé oneway.test). Ke všem použitým číselným testům, prosím, jasně specifikujte testované hypotézy (H0 i H1).
Tukeyho test (příkaz TukeyHSD) netestuje věcnou významnost, ale dělá párové srovnání všech dvojic, pokud máte normálně rozdělená data. V případě, že data nemají normální rozdělení, používá se Dunnův test (příkaz DunnTest v knihovně DescTools). Věcnou významnost zkontrolujete pomocí některého z koeficientů v knihovně effectsize. Hodnotí se pouze jejich absolutní velikost (tedy nic se netestuje). Pro porovnání více výběrů používáme především Fisherovo eta nebo Haysovu omegu, pro porovnání dvou výběrů (např. u párového srovnání) používáme např. Cohenovo d.

U druhého příkladu mám jen poznámku k metodě k-means. Tato metoda není dvoudimenzionální. Umí pracovat i s velkým množstvím proměnných, ale pokud Vám vychází pěkný dendrogram (čehož jste dosáhl odstraněním odlehlých hodnot), tak ji není nutné využívat. Otázkou je, zda by nebylo lépe pracovat s normalizovanými daty, ale to je vždy na posouzení zadavatele, zda mu to takto vyhovuje. Mě se Váš postup líbí, takže to takto nechte.  Jen Vás ještě poprosím, abyste pro výsledné skupiny spočítal průměrnou hodnotu pro všechny vstupní proměnné a zkusil skupiny popsat pomocí těchto průměrů (např. skupinu 1 tvoří výrobky s velkým počtem kalorií, druhou skupinu tvoří zejména tučné výrobky, atd.).

Proč jste ve třetím příkladu použil právě 4 faktory? Neříkám, že je to špatně, jen mě zajímá, proč. Faktory jste krásně popsal. Mohl byste, prosím, na základě těchto faktorů nakreslit vhodné grafy pro reprezentaci Vašich dat? Jedná se o bodové grafy faktorových skórů, minimálně první faktor vs. druhý faktor, případně ještě první vs. třetí a druhý vs. třetí. Z těchto grafů pak bývá vidět, jak si jednotlivé výrobky stojí ve smyslu svého složení.

S pozdravem
Alena Černíková